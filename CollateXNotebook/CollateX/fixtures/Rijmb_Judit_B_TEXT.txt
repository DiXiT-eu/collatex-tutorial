Judits ieeste gaet hier an
van liue wijf van herten man
verstaet nv wel van cyrus doet
wart een arfaxat here groet
ende veste gathamus die stede
die staet in dat lant van mede
omdat hi wilde mogendelike
winnen van meden conincrike
nabugodonosor cambices
tyrus sone verdiende des
hem gaf die vader eer hi bleef doet
nieneue die stede groet
Ende van assyrien dat lant
xij. iaer dats wel becant
droech hi crone vor tyrus doet
die gaf arfaxat wederstoet
ende sloegen doet ende wan dlant
ende doe hine hadde in sijn hant
beede persen ende meden
Ende al des vader mogentheden
verhief hi sine herte daerna
ende hi sendde in sylicia
ende in al de lande omtrent hem
al toter stat van iherusalem
ende eschte chens ende gauel mede
meer dan ye sijn vader dede
Ende si ontseiden hem allen gauel
doe nam hi sinen conincstauel
holofernese ende gheboet
dat hi name sine here groet
ende niemens oec vermede
no burch no lant in gere stede
hi voer vte met menegen man
ende stoerde dlant van madian
ende oec dlant van sylicia
ende mesopotanea
doe baden die prencen om genade
doe nam hi up borge ende stade
ende velletse allegader neder
alle die afgode vort ende weder
brac hi te sticken clene ende groet
omdat cambices geboet
die ioden van iherusalem
waren veruaert van hem
dat hi niet alsulke scade
den tempel ons heren ne dade
Si vasten in den wege sere
ende bader vaste omme onsen here
doe vernaemt olofernes wel
dat die kinder van israhel
die weghe sloeten harentare
ende vrageden wat volke het ware
doe sprac die prince der ammoniten
achior die van wel ouden viten
bekende hoe dat volc quam
vanden goeden abraham
ende hoe si dor dieroedezee gingen
ende god niet wilde gehingen
dat hem iemen mochte scaden
also lange alsi wel daden
maer daden si sonde hi soudse plagen
niewinge oec in corten dagen
heeft hise van bande ontbonden
darise in dor hare sonden
nabugodonosor binden liet
ende wildi verwinnen dit diet
vereeschet of hem god es gram
wi bintse oft ware een lam
maer heist dat hi hem es hout
Sone dieter geen ghewout
om dit balch hem olofernes
ende seide ic sal di beuroeden des
dat geen god si achior
sonder allene nabugodonosor
mijn groete here cambises
dv moets met hem sijn gewes
alse icse winne ende di mede
dan saltu weten die warhede
Olofernes hiet hem daerna
hemlieden tote betulia
ene port die hi wilde winnen
maer doe ontsagen hem die van binnen
ende bonden an enen boem daer
der steden een deel wel naer
so datten die van binnen namen
ende brochten onder tfolc tesamen
ende seiden wat hi adde mesdaen
doe behilden sine sonder waen
hier benam hem buten dat here
So dat waent dat si sonder were
vp wilden gheuen haer stat
ende seiden onder hem allen dat
helpt hem god niet binnen .v. dagen
dat si ember wilden wagen
ene wedewe nv merct dit
was inde stede ende hiet judit
dorscone ende reine van liue
Soe scalt die papen alse keytiue
dat si termine emmermere
An doget van onsen here
Setten souden dat ware quaet
Ende si seide minen stillen raet
En willic v altoes niet leren
maer ic sal doen dwerc ons heren
Staet ter porten ic wille vt gaen
mettien porde si wel saen
ende dioncwijf droech spise ende dranc
met hare ende dede vutwart den ganc
maer so scone was soe besonder
dat die papen hadden wonder
ende ouer hare doe baden wale
maer si ghingen van berge te dale
Vingense despeiers thant
ende leedense daer si vant
holofernes die sat aldare
Onder enen dieren spareware
van siden ende van goude verheuen
Ende menech steen daerin geweuen
Talreeerst dat hise heft versien
wardt sijn herte beuaen mettien
ende soe neech hem openbare
holofernes sprac te hare
Sech twi quaemstu tote ons neder
Judit die antworde weder
Onse volc blijft verloren saen
want het heeft sere mesdaen
God heeft mi ghesent te di
dat ic dit bodscape vri
Ende ic di te iherusalem
daer leede ende danne nem
dat volc onder dijn gebod
hi sprac doet mj dit dijn god
So saltu grote vrouwe met vs
wesen in nabugodonors hus
hi deedse leeden daer ter stat
aldaer dat lach sijn grote scat
Sodat judit dat gebad
dat hi hare gheloefde dat
dat hi nachts moeste vut gaen
haren god te biddene saen
hi liet hare al haren wille doen
drie der nachte dede soe orisoen
ende ginc aldaer soe wilde mede
holofernes arde bidden dede
dat soe bi hem slapen soude
ende soe seide dat si woude
ende quam te hem gepaleert
ende als hi siet dat hijs begert
dranc hi van ioien so den wijn
dat hi ginc slapen als .j. swijn
Judit hiet haren ioncwiue
dat soe vor die dore bliue
Selue ghinc soe vor hem staen
Ende soe bat an gode doe saen
dat hise gesterke teser stont
Tolifernus hoefde stont
Ene columme daran hinc .J. swart
Dat nam soe in die hant tervart
ende sloech hem thoet af tenen slage
haren ioncwiue hietsijt dragen
ende nam den goeden spereware
ende ginc ter stat wart met hare
want hare tgaen niemen benam
ende teerstdat soe ter porten quam
riep si god es met ons ondoe
al dat volc liep toe
met lichte ende soe togede dare
dat hoeft enten spereware
ende seiden louet gode met vlite
alse achior die ammonite
holofernus hoeft gesach
van vare hi in ommacht lach
doe hi dit sach dedi hem tien tiden
Na die iodsche wet besniden
ende bleef ghelouech na die vre
Thoeft hinc iudit vpten mure
dat was ene stoute daet
dat gheuiel in die dageraet
oec seidmen doe in allen steden
dat si iegen die viande streden
Tilike die ioden vte quamen
maer doet die heren vernamen
dat olofernes selue was doet
vlo dat here dor die noet
ende die ioden volgeden naer
ende sloeger menech daer
binnen .xxx. dagen ebbes geloef
Gehaelden si come den roef
ende wat so holofernes was
hadde aldaer iudit alsic las
Ende iudit sanc gode enen sanc
daer si vorseide in sonder wanc
den doemsdach ende dattie quade
Ghepijnt souden sijn sonder genade
Te iherusalem voer si daernaer
Ende offerden onsen here aldaer
Olofernus grote rijchede
dien dach so vierdemen mede
ende iudit die ward daerna
altoes geheeten cambisa
Soe leuede .C. iaer ende viue
doe soe sciet van desen liue
Cambises nabugodonosor
wan daerna menegen tor
Jn egypten ende wan dat lant
oec maecken si dat si v bekant
Jn egypten sie stat babylone
daer die sondane dragen crone
wilmen die wareit weten das
als ons vorseide iheremias
doe hi egypten rumde tlant
wart hi sere siec tehant
Jn damasch so bleef hi doet
Cambises die here groet
