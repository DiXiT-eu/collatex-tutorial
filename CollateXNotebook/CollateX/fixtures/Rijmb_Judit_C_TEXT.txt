Judiths geeste gaet hier an.
Van liue wijf van herten man.
Verstaet mi wel na cirus dod.
Ward een arfaxat grod.
Ende veste ecbatanis die stede.
Die staet int landscap ende heet mede.
Omdat hi wilde moghenlike.
Winnen van meden tconincrike.
Nabugodonosor cambices.
Cirus sone vernoide des.
Hem gaf die vader eer hi bleef dod.
Niniue die stede grod.
Ende van assirien dat land.
.xii. iaer dat es becant.
Droech hi crone vor cirus dod.
Die gaf arfaxat wederstod.
Ende sloechen dod ende wan dat land.
Doe hi hadde in sijn hand.
Bede percen ende meden.
Ende al des vaders moghentheden.
Verhief sijn herte derna.
Ende hi sende in cicilia.
Ende in al de lande omtrent hem.
Al tote in iherusalem.
Ende hescede chens ende ghauel mede.
Meerrer dan oit sin vader dede.
Ende si ontseiden hem alle ghauel.
Doe nam hi sinen conincstauel.
Olofornesse ende ghebod.
Dat hi name sijn herre grod.
Ende hi niemens ne vermede.
No burgh no land no ghene stede.
Hi voer vd met meneghen man.
Ende storde tland van madian.
Ende tland van cicilia.
Ende mesopotania.
Doe baden die princhen om ghenaden.
Doe namen si vp borghe ende staden.
Ende velledse allegader neder.
Alle afgode vord ende weder.
Brac hi sticken cleen ende grod.
Omdat cambises ghebod.
Want hi wilde wesen god.
Als vernamen dat suare ghebot.
Die jueden van iherusalem.
Waren si veruard van hem.
Dat hi niet alsulke scade.
Den tempel ons heren dade.
Si vesten de weghe sere.
Ende baden an onsen here.
Doe vernaemt olofernus wel.
Dat die kinder van ysrahel.
De weghe sloten harenthare.
Ende vraghede wat volke dat ware.
Dar sprac die prinche der amoniten.
Achior die van ouden viten.
Bekende hoe dat volc quam.
Van den goeden abraham.
Ende hoe si dor dierodeze ghinghen.
Ende god niet wilde ghehinghen.
Dat hem niemen mochte scaden.
Als langhe alsi wel daden.
Mar daden si sonde hi lietse plaghen.
Niewinghe oec in corten daghen.
Heuet hise van den banden ontbonden.
Dar hise in dor hare sonden.
Nabugodonosor binden liet.
Ende wildi verwinnen dit diet.
Veresscet of hem god es gram.
Wi bindse alle alst ware een lam.
Mar eist dat hi hem es houd.
So ne dieter toe neghene ghewoud.
Om dit balch hem olofernes.
Ende seide ic sal di beuroeden des.
Dat gheen god ne si achior.
Sonder nabugodonosor.
Mijn grote here cambices.
Du moets met hem wes ghewes.
Als icse winne ende di mede.
So sultu weten die warhede.
Olofernes hiet hem daerna.
Leden in beculia.
Eene pord die hi wilde winnen.
Mar doe ontsaghen si die van binnen.
Ende bonden an .i. boem daer.
Der steden een deel naer.
So datten die van binnen namen.
Ende brochten onder al tfolc tesamen.
Ende seide wat hi hadde mesdaen.
Doe behildsine sonder waen.
Hiernaer benam hem buten therre.
So twater dat si sonder werre.
Vp wilden gheuen hare stad.
Ende seiden onder hem dat.
Hilt hem god niet binnen .v. daghen.
Dat si emmer wilden waghen.
Eene wedue nv merct dit.
Was in die stad die hiet iudith.
Dorscone ende reine van liue.
So scalt die papen als kaitiue.
Dat si termine emmermere.
An die dueghet van onsen here.
Setten souden dat ware quaet.
Ende soe seide minen raet.
Ne willic v altoes niet leren.
Mar ic sal doen twerc ons heren.
Staet ter porten ic wille vte gaen.
Mettien porredse haer saen.
Ende haer ioncwijf droech spise ende dranc.
Met hare ende dede vdward den ganc.
Mar so scone was soe besonder.
Dats die papen hadden wonder.
Ende baden dor hare wale.
Dat soe ghinc ten berch ten dale.
Vincse de spieres altehand.
Ende ledense aldaer soe vand.
Oloferne die sat aldare.
Onder eenen diere sporware.
Van siden ende van goude verheuen.
Ende menech steen darin gheweuen.
Talreest dat hise heuet versien.
Ward sijn herte gheuaen mettien.
Ende so neech hem openbare.
Oloferne sprac te hare.
Sech twi caemstu totons neder.
Judith die andworde weder.
Ons volc bliuet verloren saen.
Want heuet sere mesdaen.
God heuet mi ghesent bedi.
Dat ic draghe bodscepe te di.
Ende ic te iherusalem.
Leedde ende danne nem.
Al tfolc onder dijn ghebot.
Hi seide dod mi dijn god.
So sultu grote vrouwe met vs.
Sijn in nabugodonosors huvs.
Hi deedse leedden aldaer ter stad.
Aldaer lach sijn grote scat.
Sodat in dit hem ghebat.
Dat hi hare orlouede dat.
Dat so nachts vte moeste gaen.
Haren god te biddene dits ghedaen.
Hi liet hare al. haren wille doen.
Drie nachte dedsoe haer orisoen.
Ende ghinc aldaer so wilde mede.
Olofernes harde bidden dede.
Dat soe bi hem slapen soude.
Ende soe seide dat soe woude.
Ende quam te hem wel gheparert.
Ende als hi siet dat dat hi beghert.
Dranc hi van ioien so den wijn.
Dat hi ghinc slapen als een suijn.
Judith die hiet haren ioncwiue.
Dat soe vor die dore bliue.
Selue ghinc soe vor hem staen.
Ende bat an gode saen.
Dat hise starkede terre stont.
Tolofernes houede stont.
Eene columme daran een suard.
Dat trac iudith mettervard.
Ende sloech hem thouet af met .ij. slaghen.
Haren ioncwiue heuet soe ghedraghen.
Ende nam den dieren sporeware.
Ende ghinc ter steden ward met hare.
Want haer gaen niemen benam.
Teerstdat soe ter porten quam.
Riep soe god es met ons ondoe.
Al dat volc dat quammer toe.
Met lichte ende soe toghede dare.
Dat houet ende den sporeware.
Ende seide louet gode met vlite.
Alse achior die amonite.
Olofernes houet versach.
Van vare hi in ommacht lach.
Doe hi bequam dedi tien tiden.
Hem na die juedsce wet besniden.
Ende bleef ghelouech na die vre.
Thouet hiet iudith vp den mure.
Hanghen ende men dan bestaet.
Gherre metter dagheraet.
Oec sendemen boden in allen steden.
Dat si ieghen die viande streden.
Tilike die iueden vd quamen.
Mar doe die heidine dat vernamen.
Dat olofernes selue was dod.
Vlo alt herre dor die nod.
Ende die iueden volgheden naer.
Ende sloegher meneghen aldaer.
Binnen .xxx. daghen hebbets ghelof.
Ne haelden si cume den rof.
Ende wat so olofernes was.
Hadde al iudith als ict las.
Ende iudith sanc gode eenen sanc.
Dar soe vorseide in sonder wanc.
Den doemesdach entat de quade.
Ghepijnt souden sijn sonder ghenade.
Te iherusalem voer soe dernaer.
Ende offerde onsen here daer.
Olofernes grote rikede.
Dien zeghedach hiet men vieren mede.
Ende iudith die was derna.
Altoes gheeten cambisa.
So leuede .c. iaer ende .v.
Doe sciet soe van desen liue.
Cambices nabugodonosor.
Die wan daerna meneghen tor.
Jn egypten ende wan tland.
Oec maecti dat si v becant.
Jn egypten babilone.
Darin die soutaen draghet crone.
Doe hi egypten rumde tland.
Ward hi sere siec tehand.
Jn damasch so bleef hi dod.
Cambices die here grod.
