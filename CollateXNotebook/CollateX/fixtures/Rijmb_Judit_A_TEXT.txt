Judits ieeste gaet hier an
Van liue wijf van herten man
UErstaet Nu wel Na cyrus doot.
Wart een arfaxat here groot.
Die ueste gathamus de stede
Die staet in dat lant van mede
Ommedat hi wilde moghendelike
Winnen van Meden tconincrike
Nabugodonosor cambises
Cyrus sone verdiende des
hem gaf sijn uader eer hi bleef doot
Niniue die goede stede groot
Ende van assyrien dat lant
.xij. iaer dats wel bekant
Droech hi crone voor cyrus doot
die gaf arfaxat wederstoot
ende sloeghene doot ende wan tlant
Ende doe hi hadde in sine hant
beide persen ende meden
ende aldes uader moeghentheden
verhief hi sijn herte daerna
ende hi sendde in cilicia
ende in al die lande omtrent hem
Al toter stat van iherusalem
Ende eeschde chens ende gauel mede
meer dan ye sijn vader dede
Ende si ontseiden hem alle gavel
doe nam hi sinen conincstauel
Holofornese ende gheboot
Dat hi name sijn here groot
ende hi niemens ooc uermede
No borch no lant in ghere stede
Hi uoer uut met meneghen man
ende stoorde tlant van madyan
ende ooc tlant van cilicia
ende mesopotanya
Doe baden die princen up ghenaden
doe nam hi up borghe ende staden
ende uelledse allegader neder
Alle dafgode voort ende weder
brac hi te sticken clene ende groot
Ommedat cambises gheboot
want hi wilde wesen god
Alsi vernamen dat sware ghebod
Die ioeden van iherusalem
waren sere ueruaert van hem
dat hi niet alsulke scade
den temple ons heren ne dade
Si uesten die weghe sere
ende bader uaste omme onsen here
doe uernaemt holofernes wel
dattie kinder van israhel
die weghe sloten hareentare
ende uraegden wat uolke het ware
daer sprac die prince der ammoniten
Achior die van wel ouden viten
bekinde hoedat dat uolc quam
Vanden goeden abraham
ende hoe si dor dierodezee ghingen
ende god niet wilde ghehingen
dat hem iemene mochte scaden
Also lange alsi wel daden
maer daet si sonden hi soudse plaghen
Niewinge ooc in corten daghen
heeft hise van banden ombonden
daer hise in dor hare sonden
Nabugodonosor binden liet
ende wildi uerwinnen dit diet
vereescht of hem god es gram
wi bintse of het ware .i. lam
maer eist dat hem god es hout
So ne dietter toe gheen ghewout
Omme dit balch hem holofernes
Ende seide ic sal di beuroeden des
dat gheen god si achior
Sonder allene nabugodonosor
mijn groot here cambises
du moets met hem sijs ghewes
Als icse winne ende di mede
dan saltu weten die warede
Holofernes hiet hem daerna
hem leeden tote bethulia
.J. poort die hi wilde winnen
maer si ontsaghen die van binnen
ende bonden an enen boom daer
der stede een deel wel naer
So dattene die van binnen namen
ende brachtene onder tfolc tesamen
ende seiden wat hi hadde mesdaen
doe behilden sine sonder waen
hiernaer benam hem buten dat here
So dat twater dat si sonder were
Vp wilden gheuen hare stat
ende seiden onder hem allen dat
helpt hem god niet binnen .v. daghen
dat sijd emmer wilden waghen
.J. wedewe nu merket dit
was in die stede ende hiet iudit
dorscone ende reyne van liue
So scalt die papen alse keytiue
dat si termine emmermere
An die duegt van onsen here
Setten souden dat ware quaet
ende soe seide minen stillen raet
Ne willic v altoos niet leren
maer ic sal doen twerc ons heren
Staet ter poorten ic wille uutgaen
mettien porrede soe wel saen
ende tioncwijf droech spise ende dranc
met hare ende dede uutwaerd den ganc
maer so scone was soe besonder
dattie papen hadden wonder
ende ouer hare doe baden wale
daer si ghingen van berghe te dale
Vingense die spierres tehant
ende leeddense daer soe vant
Holofernese die sat aldare
onder enen dieren sporeware
van ziden ende van goude uerheuen
ende menech steen daerin gheweuen
talreerst dat hise heeft versien
Werd sijn herte beuaen mettien
ende soe neech hem openbare
Holofernes die sprac te hare
Sech twi quaemstu tote ons neder
Judit die antwoorde weder
onse uolc blijft uerloren saen
want het heeft sere mesdaen
god heeft mi ghesent te di
dat ic dit bootscepede vri
ende ic di te iherusalem
Daer leede ende dan nem
dat uolc onder dijn ghebod
hi sprac doet mi dit dijn god
So saltu grote urouwe met vs
wesen in nabugodonosors huus
hi deedse leeden daer ter stat
Aldaer dat lach sijn grote scat
Sodat iudit dat ghebat
dat hi hare gheloefde dat
dat soe nachts moeste uut gaen
haren god te biddene saen
hi liet hare al haren wille doen
.iii. der nachte deetsoe orisoen
ende ghinc aldaer soe wilde mede
holofernes hare bidden dede
dat soe bi hem slapen soude
ende soe seide dat soe woude
ende quam te hem wel ghepareert
ende als hi siet dat soes begheert
Dranc hi van ioien so den wijn
dat hi ghinc slapen als .j. swijn
judith hiet haren ioncwiue
dat soe uoor die dore bliue
Selue ghinc soe voor hem staen
ende soe bat an gode doe saen
dat hise ghesterke teser stont
Tolofernes hoofde so stont
ene colomme daeran hinc .i. sward
ende dat trac iudith tervaerd
ende sloech hem thooft af tenen slaghe
haren ioncwiue hiet soe dat soet drage
ende nam den goeden sporeware
ende ghinc ter stat wart met hare
want hare tghaen niemen benam
ende teerstdat soe ter poorten quam
Riep soe god es met ons ondoe
Al dat uolc dat liep toe
Met lichte ende soe toogde dare
dat hooft enten sporeware
ende seide looft gode met ulite
Als achior die ammonite
holofernes hooft ghesach
van uare hi in ommacht lach
Doe hi dit sach dede hi hem tien tiden
Na die ioetsche wet besniden
ende bleef ghelouech na die ure
Thooft hiet iudith upten mure
Hangen ende men dan bestaet
there metter dagheraet
Oec sendemen boden in allen steden
Dat si ieghen die viande streden
Tilike dattie iueden ute quamen
Maer doet die heren uernamen
Dat holofernes selue was doot
vlo dat here dor die noot
entie iueden uolgden naer
ende sloegre meneghen daer
binnen .xxx. daghen hebbets gheloof
Ghehaelden si cume den roof
ende wat so Holofernes was
Hadde al iudith daer alsict las
ende Judith sanc gode enen zanc
daer soe in uoorseide sonder wanc
den doemsdach ende dattie quade
Ghepijnt souden sijn sonder ghenade
Te iherusalem uoer soe daernaer
ende offerde onsen here aldaer
holofernes grote rijchede
dien dach so viertmen mede
ende iudith die wart daerna
Altoos geheten cambisa
Soe leefde .C. iaer ende viue
eer soe sciet van desen liue
Cambises nabugodonosor
wan daerna meneghen tor
Jn egipten ende wan ooc dat lant
oec maecte hi dat si v becant
Jn egypten die stat babylone
daer die soudane in draghen crone
wilmen die wareid weten das
Als ons voorseide jeremias
doe hi egypten ruumde tlant
wart hi sere siec tehand
Jn damas so bleef hi doot
cambises die here groot
