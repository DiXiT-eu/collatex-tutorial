Judits ieeste gaet hier an
Van liue wijf van herte man
Verstaet nu wel na tyrus doet
Wart een arfaxat here groet
Ende veste gachamus die stede
Die staet in dat lant van mede
Omdat hi wilde mogenlike
Winnen van meden tconincrike
Nabugodonosor cambices
Tirus sone verdiende des
Hem gaf die vader er hi blef doet
Nyniue die goede stede groet
Ende van assyrien dat lant
.xii. jaer dats wel becant
Droech hi crone uor tyrus doet
Die gaf arfaxat wederstoet
Ende sloegen doet ende wan dlant
Ende doe hine adde in sijn hant
Beide persen ende meden
Ende al des vader mogenteden
Verhief hi sijn herte daerna
Ende hi sende in cilicia
Ende in al die lande omtrent hem
Al toter stat van ierusalem
Ende eiscede chens ende gauel mede
Meer dan ie sijn vader dede
Ende si ontseiden hem alle gauel
Doe nam hi sinen conincstauel
Holofernese ende geboet
Dat hi name sijn here groet
Ende niemens oec vermede
No borch no lant in gere stede
Hi voer vte met menegen man
Ende storde dlant van madyan
Ende oec dlant van cilicya
Ende mesopotania
Doe baden die prencen om genaden
Doe nam hi vp borge ende staden
Ende velletse allegader neder
Alle die afgode vort ende weder
Brac hi te stucken clene ende groet
Omdat cambices geboet
Want hi wilde wesen god
Alsi vernamen dat swaer gebod
Die ioden van ierusalem
Waren si veruart uan hem
Dat hi niet alselke scade
Den tempel ons heren ne dade
Si vesten die wege sere
Ende bader vaste omme onsen here
Doe vernaemt holofernes wel
Dattie kinder van israel
Die wege sloten harentare
Ende vragede wat volket et ware
Daer sprac die prence der ammoniten
Achior die van wel ouden viten
Bekinde hoe dat volc quam
Vanden goeden abraham
Ende hoe si dor dierodezee gingen
Ende god niet wilde gehingen
Dat hem iemen mochte scaden
Also lange alsi wel daden
Maer daedsi sonde hi soudse plagen
Niewinge oec in corten dagen
Heuet hise van bande ombonden
Daer hise in dor hare sonden
Nabugodonosor binden liet
Ende wildi verwinnen dit diet
Vresche ocht hem god es gram
Wi bindse ocht het waer .i. lam
Maer eist dat hi hem es hout
Sone dieder geen gewout
Om dit balch hem olofernes
Ende seide ic sal di beuroeden des
Dat geen god si achior
Sonder allene nabugodonosor
Mijn grote here cambices
Du moets met hem sijn gewes
Als icse winne ende di mede
Dan saltu weten die waerhede
Holofernes hiet hem daerna
Hem leden tote betulia
Ene port die hi wilde winnen
Maer doe ontsagen hem die van binnen
Ende bonden an enen boem daer
Der steden een deel wel naer
So datten die van binnen namen
Ende brachten onder tfolc tesamen
Ende seide wat hi hadde mesdaen
Doe behilden sine sonder waen
Hier benam hem buten dat here
So dat waent dat si sonder were
Op wilden geuen hare stat
Ende seiden onder hem allen dat
Helpt hem god niet binnen .v. dagen
Dat si emmer wilden wagen
Ene wedewe nu merct dit
Was in die stede ende hiet iudit
Dorscone ende reine van liue
Si scalt die papen alse keytiue
Dat si termine emmermere
An doget van onsen here
Setten soude dat ware quaet
Ende si seide minen stillen raet
En willic v altoes niet leren
Maer ic sal doen dwerc ons heren
Staet ter porten ic wille vt gaen
Mettien porrede si wel saen
Ende dioncwijf droech spise ende dranc
Met hare ende dede vtwaert den ganc
Maer so scone was si besonder
Dattie papen hadden wonder
Ende ouer hare doe baden wale
Daer si gingen van berge te dale
Vingense die spieres tehant
Ende leidense daer si vant
Holofernes die sat aldare
Onder enen dieren sporeware
Van siden ende van goude verheuen
Ende menich steen daerin geweuen
Talreerst dat hise heuet versien
Wart sijn herte beuaen mettien
Ende si neech hem openbare
Holofernes die sprac te hare
Sech tui quamestu tote ons neder
Judit die andworde weder
Onse volc blijft verloren saen
Want het heuet sere mesdaen
God heuet mi gesent te di
Dat ic dit boedscaepte vri
Ende ic di te ierusalem
Daer ledde ende danne nem
Dat volc onder dijn ghebod
Hi sprac doet mi dit dijn god
So saltu grote vrouwe met vs
Wesen in nabugodonosors huus
Hi dedse leiden daer ter stat
Aldaer dat lach sijn grote scat
Sodat iudit dat gebat
Dat hi hare gelouede dat
Dat si nachts moeste vt gaen
Haren god te biddene saen
Hi liet hare al haren wille doen
.iij. der nachte dedse orisoen
Ende ginc aldaer si wilde mede
Holofernes harde bidden dede
Dat si bi hem slapen soude
Ende si seide dat si woude
Ende quam te hem wel gepalert
Ende alse hi siet dat sijs begert
Dranc hi van ioien so den wijn
Dat hi ginc slapen alse .i. swijn
Judit hiet haren ioncwiuen
Dat si vor die dore bliue
Selue ginc si uor hem staen
Ende si bat an gode doe saen
Dat hise gesterkede teser stont
Tolofernes houede stont
Ene colomme daeran hinc .i. swert
Ende iudit trac tervaert
Ende sloech hem thoft af tenen slage
Haren ioncwiue hiet sijt dragen
Ende nam den goeden sporware
Ende ginc ter stat waert met hare
Want hare tgaen niemen benam
Ende terstdat si ter porten quam
Riep si god es met ons ondoe
Al dat volc dat liep toe
Met lichte ende si togede dare
Dat houet enten sporeware
Ende seide louet gode met vlite
Alse achior die ammonite
Holofernes houet gesach
Van vare hi in ommacht lach
Doe hi dit sach dede hi hem tien tiden
Na die iodsce wet besniden
Ende bleef gelouich na de vre
Thouet hinc iudith vpten mure
Dit was ene stoute daet
Dat geuiel in de dageraet
Oec seidemen doe in allen steden
Dat si iegen die viande streden
Tilike dattie ioden vut quamen
Maer doet die heren vernamen
Dat olofernes selue was doet
Vlo dat here dor die noet
Entie ioden volgeden naer
Ende sloeger menich daer
Binnen .xxx. dagen hebbes geloef
Gehaelden si cume den roef
Ende wat so holofernes was
Hadde aldaer iudit alsict las
Ende iudit sanc gode enen sanc
Daer si vorseide in sonder wanc
Den domesdach ende dattie quade
Gepijnt souden sijn sonder genade
Te iherusalem voersi daernaer
Ende offerden onsen here aldaer
Holofernes grote rijchede
Dien dach so vierdemen mede
Ende iudit die wart daerna
Altoes geheten cambisa
Si leuede .c. iaer ende viue
Doe si sciet van desen liue
Cambises nabugodonosor
Wan daerna menegen tor
Jn egypten ende wan dat lant
Oec maecte hi dat si v becant
Jn egypten de stat babylone
Daer die soutane dragen crone
Wilmen die wareit weten das
Alse ons vorseide ieremias
Doe hi egypten rumde dlant
Wart hi sere siec tehant
Jn damas so bleef hi doet
Cambises die here groet
