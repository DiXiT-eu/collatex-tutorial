Van den coninc olofernes .xxi.
IVdiths ieeste gaet hier an
van liue wijf van herten man
Verstaet wel na chyrus doot
Wort .i. arfaxat here groot
Ende veste gathamus die stede
Die staet int lant van mede
Omdat hi wilde moghendelike
Van meden winnen tconincrike
Nabugodonosor cambyses
Chyrus zone verdiende des
Dat hem die vader eer hi doot
Bleef: gaf Nyniue die stede groot
Ende van assyrien dat lant
.xii. iaer dats wel becant
Drouch hi crone vor chyrus doot
Die arfaxat gaf zwaren wederstoot
Want hine doot slouch ende wan tlant
Ende doe hadde hi in sijn hant
Bede parchen ende meden
Ende al svader moghentheden
Doe verhief hi hem daerna
Ende sende in scilicia
Ende alle die lande omtrent hem
Toter stat van iherusalem
Ende eeschte chens ende gauel mede
Meer dan sijn vader nie gedede
Ende si ontseiden hem alt gauel
Doe nam hi sinen conincstauel
Olofernes ende geboot
Dat hi name sijn here groot
Ende hi niemen ne vermede
No lant no burch no ghene stede
Hi voer vte met meneghen man
Ende storde tland van madyan
Ende mede tlant van cysilia
Ende daertoe mesopotania
Die princen baden ghenaden
Maer hine nam vp burgh no staden
Mar velletse alle terneder
Die afgode vort ende weder
Brac hi te sticken clene ende groot
Omdat hem cambyses geboot
Want hi wilde wesen god
Alsi vernamen dat zware gebod
Die jueden van iherusalem
Waren si zere veruaert van hem
Dat si hem neghene scade
No den tempel ons here daden
Si vesten die weghe alle zere
Ende baden vaste an onsen here
Doe vernamt olofernes wel
Dat die kindere van ysrahel
Die weghe sloten hareentare
Ende uragede wat volke dat ware
Doe sprac .i. prince der amoniten
Achior die van ouden viten
Wel bekende hoe dat volc quam
Van den goeden abraham
Ende hoe si dor dierodezee ginghen
Ende god niene wilde gehingen
Dat hem yemen mochte scaden
Also lange alsi wel daden
Maer daden si zonde hi soutse plagen
Nv niewinghe in corten daghen
Heuet hise van plaghen onbonden
Daer hise dor hare zonden
Nabugodonosorre in binden liet
Ende verwinnen dede dat diet
Vernemet of hem god es gram
So moghedise verwinnen als .i. lam
Maer eist datti hem es hout
Sone helpter iegen geen gewout
Omme dit balch hem olofernes
Ende seide ic sal di beuroeden des
Dat negeen god si achior
Dan allene nabugodonosor
Mijn grote here cambyses
Du moets met hem zeker sijn des
Als icse verwinne ende di mede
Dan sultu weten die waerhede
Olofernes hiet hem daerna
Dat menne leede te beculia
Ene stat die hi wilde winnen
Maer hem ontsaghen die van binnen
Ende bonden .i. an enen boom daer
Der stede .i. deelkijn bet naer
So dattene die van buten namen
Ende brochtene onder tvolc tesamen
Ende seiden wat hi hadde mesdaen
Ende si hilden daer met hem geuaen
Hierna vernamen die van buten there
Ende waenden wel al sonder were
Dat men vp geuen sal die stat
Onder hem spraken si na dat
Helpt ons god niet binnen .v. dagen
Dat wi die stat vp sullen dragen
Van ere wedewen hiet judith
.xxii.
ENe wedewe nv merket dit
Was in die stede ende hiet iudith
Sere scone ende reine van liue
Soe scalt die papen alle keytiue
Dat si termine an onsen here
hebben wilden dat ware onnere
Want sine doghet altoos staet
Doe seide soe minen stillen raet
Ne willic nv niemen leren
Maer ic sal doen twerc ons heren
Staet ter porten ende ic sal vut gaen
Jn dat here ende doen dat wel es gedaen
Soe nam met hare spise ende dranc
Ende maecte vutwert haren ganc
Maer so scone was soe besonder
Dats die papen hadden wonder
Die ouer hare doe baden wale
Daer soe ginc van berghe te dale
Vinghense die spierers dat verstant
Ende leeddense met hem tehant
Tote olofernes die sat aldare
Onder .i. boom vp sijn hant .i. sporeware
Met dieren cledren van siden geweuen
Daer menech steen in stont vpheuen
Teerstdat hise heuet verzien
Wort sijn herte beuaen mettien
Ende soe neech hem tehant dare
Olofernes sprac doe te hare
Sech twi quaemstu hierneder
Tote ons: Judith andworde weder
Onse volc dat es met anxtenen beuaen
Want het iegen gode heuet mesdaen
Ende hieromme bem ic gesent tote di
Van gode omme te bodscepene zeker si
Dat ic di leeden sal in iherusalem
Omme tvolc te gheuene dies zeker bem
Jn dinen handen mede te doene dijn gebod
Olofernes sprac doet mi dit dijn god
So saltu grote vrouwe sijn met vus
Weet dat wel in nabugodonors huus
Doe dede hise leden na dat
Aldaer lach sijn grote scat
Daerna hem judith ene bede bad
Die hi hare belouede so wat
So bade; ende soe bad nachts vut te gaen
Haren god: te aneroupene sonder waen
Hi liet hare haren wille doen
Drie nachte dede soe dus haer orisoen
Ende ghinc aldaer soe wilde mede
Olofernes bad ende bidden dede
Dat soe bi hem slapen woude
Ende soe seide dat soet doen soude
Te hem ghinc soe wel gepareert
Ende als hi siet dat soes begheert
Dranc hi van bliscepen so den wijn
Dat hi nachts sliep als .i. zwijn
Judith hiet doe haren ioncwiue
Dat soe daer vor die dore bliue
Ende ghinc doe allene vor hem staen
Gode bidde soe dat hise zaen
Also gestarke vp dese stont
Dat soe holofernes hooft doe ic v cont
Ghecrige. ende soe sach waer .i. zwaert
Hinc dat judith gewan mettervaert
Ende slouch hem thouet of tenen slage
Haren ioncwiue gaf soet te dragen
Ende soe nam den goeden sporeware
Dien soe wech drouch met hare
Want haer dat gaen niemen benam
Ende alsoe doe weder ter porten quam
Riep soe te hem god es met ons ondoe
Ende dat volc liep algader toe
Met lichte: ende doe toget soe dare
Dat houet ende den sporeware
Ende seide louet gode met vlite
Alse achior die amonite
Thouet van olofernes sach
Van uare hi lange in ommacht lach
Als hi dit sach dede hi hem tien tiden
Na die Juedsce wet besniden
Ende bleef gode louende tier vre
Thouet sette Judith vp den mure
Dit was .i. wel stoute daet
Die ghesciede in die dagheraet
Ooc seidemen doe in allen steden
Dat si iegen die viande streden
Tilike die Jueden vte quamen
Mar doe si dat int here vernamen
Dat olofernes was doot
Nam die vlucht de scare groot
Ende die jueden volgeden naer
Ende slouger menegen in den vaer
Binnen .xxx. dagen hebs geloof
Haelden si cume den roof
Ende altemale dat olofernes was
Hadde Judith die verdiende das
Ende soe louede gode ende zanc
Daer soe in vorseide sonder wanc
Den doemesdach ende dat die quade
Ghepijnt souden sijn sonder ghenade
Te iherusalem voer soe daernaer
Ende offerden onsen here daer
Olofernes grote rijchede
Dien dach vierde men mede
Ende Judith die wort daerna
Altoos geheten cambysa
Soe leuede .c. iaer ende viue
Eer soe sciet van desen liue
Van cambyses den coninc .xxiij.
Cambyses nabugodonosor
Wan daerna meneghen thor
Jn egypten ende mede dat lant
Ooc maecte hi weder si v becant
Jn egypten die stat babylone
Daer die soudane dragen crone
Men wille weten die wareit das
Als ons vorseide Jheremias
Doe hi egypten ruumde tlant
Was hi so ziec dat hi tehant
Jn damas liggende bleef daer hi doot
bleef: cambyces die here groot
